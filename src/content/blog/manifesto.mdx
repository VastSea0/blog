---
heroImage: /src/assets/images/manifesto.jpg
category: Felsefe Yazıları
description: >-
  Bu yazı Egehan'ın manifestosudur
pubDate: 2024-06-27T04:16:00.000Z
tags:
  - Felsefe
  - Varoluşçuluk
  - Stoacılık
  - Nihilizm
  - Hedonizm
  - Epikürcülük
  - Bireycilik
  - Gerçekçilik
  - Faydacılık
title: Mutluluk Ve Manifestosu
---

Tek bildiğim, en azından emin olduğum şu ki, bu hayat yaşayacağım tek hayat. Ben istemeden, farkında olmadan atıldığım bu hayatta mutlu olabilirim. Mutsuz da olabilirim. Her iki durumda da öleceğim ve sonunda ne olacak ben de bilmiyorum ama sanırım nasıl mutlu olacağımı ve nasıl bunlarla başa çıkacağımı biliyorum. Zaten bir şekilde bu hayata gelmişim ve zengin değilim, varlıklı bir ailede değilim. Bu duruma bakacak olursak kendimi "şanssız" sayabilirim ama ne değişecek ki? İşte, belki anlamışsınızdır, ne değişecek? Yani ben o durumu veya o durumun aksini belirttiğimde bir anda düzelecek mi? Eğer düzelecekse, tabii ki o zaman başka. Ancak hayır, şu durumda düzelmeyecek. Yani ben hayatımın nasıl başladığı ile ilgilenemem. Bu benim için hiçbir şey değiştirmeyecek. Beni sonucunda mutlu etmeyecek. Şu sözü bir yerde duydum; şu an maalesef hatırlamıyorum ama sözü çok iyi hatırlıyorum ve tamamen katılıyorum: *"Hayatın evrensel bir anlamı yok ama anlamlı bir hayat olabilir."* Hayatım gerçekten berbat olabilir, berbat ilerliyor, asla istemediğim gibi gidiyor olabilir. Ama buna takılı kalıp üzülmek durumu değiştirecek mi? Ben üzülünce hayatımın akışı iyi mi olacak? Hayır, olmayacak. O zaman bütün bunlara bir son vermeye başlayıp mutlu olabilmem için bir neden bulmam gerekmez mi? Bence evet, gerekir. Güzel, anlamlı bir hayat istiyorsam öncelikle anlam aramayı bırakmalıyım. Zorla anlam arayamam çünkü anlamı yok. Varsa da bilemiyoruz, söylemiyor bize Tanrı -ki bize kendisinin varlığını bile söylemiyor- yani bütün bu saçmalıkları -saçmalıklar diyeceğim çünkü şu durumda saçma kalacaklar- bırakmalıyız. Yani şuna geleceğim en sonunda, eğer bir şey benim mutlu olmamı sağlamayacaksa, o şeyi umursamamalıyım.

- Bir ülke beni mutlu etmiyorsa veya özgür bir yerde değilsem, beni zor duruma sokan bir yerdeysem orası evim değilmiş gibi hissettiriyorsa, oradan ne olursa olsun uzak durulması gereken yerdir. Eğer bunu yapamıyorsam en azından en uygun yerde durmalıyım.
- Siyasetten uzak durmalıyım, bunun bana kolay kolay faydası olmayacak.
- Milliyetçi olmamalıyım, olduğum ırkı umursamamalıyım. Bu beni kibire götürebilir ve bunda takılı kalmamı sağlayabilir. Kendimi ya da buna kendimi bir kalıba koymamalıyım da diyebiliriz.
- Ölmüş ve geçmiş şeyler için bir şey yapmamalıyım. Bunun ne ölene ne de geçene faydası olmayacaktır.
- Başkası için kendimi feda etmemeliyim, ancak onun mutluluğu beni de mutlu edecekse, o durumda bir istisna yapmamda sakınca yoktur. Ancak özellikle bana katkısı olmayacak, hatta ona da katkısı olmayacak bir şeyse, bunu acilen bırakmalıyım.
- Zevk ve mutluluk peşinde koşmalıyım, ancak bunu yaparken dikkatli olmalıyım. Bu haz, zevk ve mutluluk beni sonunda yok edebilir. Bu yüzden her an aklımı kullanmalıyım.
- Bağımlılıktan uzak durmalıyım, özellikle insanlara olan bağımlılıktan, çünkü bunlar beni zincire bağlar, özgürlüğümü ve mutluluğumu alır.
- Sahte ve samimiyeti olmayan şeylerden uzak durmalıyım. Mesela sanaldan insanlarla tanışırken dikkatli olmalıyım. Onlarla görüşmem zorsa hiç bu işe bulaşmamalıyım.
- Fazla arkadaştan ve gereksiz arkadaştan uzak durmalıyım. Çünkü fark ettim ki insanlar arkadaş edinmek için doğru canlılar değiller.
- Güzel hayatlara dalıp kendimi üzmemeliyim. O insanların neden hayatlarının güzel olduğunu merak edip kendi hayatım ile kıyaslamamalıyım.
- Tanrıdan uzak durmalıyım. Onun varlığı ya da yokluğu şu durumda hiçbir şey değiştirmiyor.
- Bilmediklerimden ve öğrenmemin zor olduğu şeylerden uzak durmalıyım. Aynı Tanrı gibi bunun bana bir etkisi olmayacak. Hayatımın neden böyle başladığını öğrenmek bir şey değiştirmeyecek ve gerçekleşmeyecek.
- Beni sevmeyen insanlara kendimi sevdirmeye çalışmamalıyım. Beni seven sevecektir, zorla sevgi olmayacaktır.
- Şey artık beni mutlu etmeyi bırakırsa, yeni bir şey bulmalıyım.
- Mutlu eden şey artık bir işe dönüştüyse ve bunu yapmak zorunluluksa bir an önce bu zorunluluğu kırmalıyım.
- Zorunluluktan uzak durmalıyım.
- Gereksizlikten kaçınmalıyım.
- Şeyleri değiştirmeyi bırakmalıyım. Değişim kendisi gerçekleşmediği sürece zor değişecektir. Benim edeceğim etki gereksiz kalacaktır. Bunun için kendimi yormanın anlamı yok.
- Ölümü ve hâlihazırda gelecekleri düşünmemeliyim, ancak önlem almalıyım.
- Fırsatları iyi değerlendirmeliyim. Geçen her bir zaman mutlu olmak için bir fırsattır ve bunu boşa harcamamalıyım.
- Yarın son günümmüş gibi davranmalıyım.
- Duygularımı kolay kolay kendi içimde saklamamalıyım.
- Duygularımı yanlış insanlara açmamalıyım. Bu saklamaktan daha beter.
- Zamanın akıp gitmesine direnmemeliyim, uyum sağlamalıyım.
- Geride kalanları geride bırakmalıyım.
- Gerçekleşenleri kabullenmeliyim.
- Sevmeliyim.
- İstemeliyim.
- Zorlanacak şey varsa mutlu olmamdır, kendimi mutluluğa zorlamalıyım.
- Kendime söyleyeceğim tek yalan mutlu olmam olmalı. Mutsuz olsam bile kendime mutlu olabileceğimi, hatta olduğumu kanıtlamalı ve bunun üzerinde durmalıyım.
- Geçici zevkler yerine süreklilik verecek zevklerde durmalıyım.
- Süper star değilim, insanlar beni gözetlemiyor veya umursamıyor ve dünya benim etrafımda dönmüyor. Rahat olmalıyım.
